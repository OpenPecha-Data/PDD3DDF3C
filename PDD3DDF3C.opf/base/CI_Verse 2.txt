| chos mṅon pa źes bya ba ’di gaṅ źe na |

chos mṅon śes rab dri med rjes ’braṅ bcas | | źes bya ba ste |

de la śes rab ces bya ba ni | chos rab tu rnam par ’byed pa’o || dri med ces bya ba ni gaṅ zag
pa med pa’o || rjes ’braṅ bcas źes bya ba ni ’khor daṅ bcas pa ste |de ltar na zag pa med
pa’i phuṅ po lṅa po la chos mṅon pa źes bstan par ’gyur ro || re źig ’di ni don dam pa’i
chos mṅon pa’o || brdar btags pa ni |

de thob bya’i phyir gaṅ daṅ bstan bcos gaṅ źes bya ba ste |

gaṅ daṅ źes bya ba ni thos pa daṅ bsams pa daṅ bsgoms pa las byuṅ ba’i śes rab gaṅ zag pa daṅ
bcas pa daṅ | skyes nas thob pa rjes su ’braṅ ba daṅ bcas pa’o || bstan bcos gaṅ źes bya
ba ni de yaṅ zag pa med pa’i śes rab thob par bya ba’i phyir de’i tshogs su gyur pas chos
mṅon pa źes bya’o || ṅes pa’i tshig tu raṅ gi mtshan ñid ’dzin pa’i phyir chos te |de lta
bas na ’di ni don dam pa’i chos mya ṅan las ’das pa’am | chos kyi mtshan ñid la mṅon du phyogs
pa’i phyir chos mṅon pa’o | chos mṅon pa bśad zin to |

| bstan bcos ’di ji ltar na chos mṅon pa’i mdzod yin źe na |

’dir de don du yaṅ dag chud phyir ram | ’di yi gnas de yin pas chos mṅon mdzod ces bya ba smos
te |

chos mṅon pa’i bstan bcos źes bya ba de ji ltar gces gces rnams don du ’dir chud de | de lta
bas na bstan bcos ’di ni de’i mdzod lta bu yin no || yaṅ na de las ’di phyuṅ bas chos mṅon
pa de bstan bcos ’di’i gnas lta bu yin no |de’i phyir chos mṅon pa de ñid ’di’i mdzod yin
te | de lta bas na bstan bcos ’di ni chos mṅon pa’i mdzod yin no |

