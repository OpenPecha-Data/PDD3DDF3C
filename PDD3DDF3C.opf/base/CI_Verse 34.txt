| dmigs pa daṅ bcas pa rnams ni du | dmigs pa med pa rnams ni du źe na |

dmigs bcas sems kyi khams bdun no |

| mig daṅ | rna ba daṅ | sna daṅ lce daṅ | lus daṅ yid kyi rnam par śes pa’i khams rnams daṅ
| (2)yid kyi khams te | sems kyi khams bdun po de dag ni yul ’dzin pa’i phyir dmigs pa daṅ
bcas pa dag go |

| chos kyi skye mched kyaṅ |

dmigs pa daṅ bcas pa yin te | sems las byuṅ ba’i raṅ bźin gaṅ yin pa’o || lhag ma gzugs can
gyi khams bcu po dag daṅ | chos kyi khams kyi phyogs (3)ldan pa ma yin pa ni dmigs pa med
pa źes bya bar grub bo |

| zin pa rnams ni du | ma zin pa rnams ni du źe na |

ma zin dgu |

dgu gaṅ źe na | dmigs pa daṅ bcas pa bdun brgyad pa’i phyed daṅ bcas te bśad pa gaṅ dag yin
pa |

brgyad po de dag rnams daṅ sgra |

| de ltar na sems kyi khams bdun daṅ | (4)chos kyi khams daṅ | sgra’i khams daṅ | khams dgu
po de dag ni ma zin pa yin no |

dgu po gźan na rnam pa gñis |

| zin pa dag kyaṅ yin | ma zin pa dag kyaṅ yin te |de la mig daṅ rna ba daṅ sna daṅ lce daṅ
lus daṅ da ltar byuṅ ba rnams ni zin pa yin no || ’das pa daṅ ma ’oṅs pa rnams ni ma (5)zin
pa yin no || gzugs daṅ | dri daṅ | ro daṅ | reg bya’i khams da ltar byuṅ ba dbaṅ po daṅ
tha mi dad pa rnams ni zin pa yin no || gźan dag ni ma zin pa rnams te | ’di lta ste rtsa
ba ma gtogs pa’i skra daṅ | ba spu daṅ | sen mo daṅ | so dag la yod pa daṅ | phyis daṅ | gcin
daṅ | mchil ma (6)daṅ | snabs daṅ | khrag la sogs pa dag la yod pa daṅ | sa daṅ chu la
sogs pa dag la yod pa lta bu’o || zin pa źes bya ba’i don ci źe na |phan pa daṅ gnod pa dag
gis phan tshun mthun par byed pa’i phyir sems daṅ sems las byuṅ ba rnams kyis rten gyi
dṅos por ñe bar gzuṅ ba ste |(7)’jig rten gyi na sems pa daṅ bcas pa źes brjod pa gaṅ yin
pa’o |

