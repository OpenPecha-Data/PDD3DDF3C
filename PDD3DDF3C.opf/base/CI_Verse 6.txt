’dus ma byas rnam pa gsum po bstan pa gaṅ yin pa

de la nam mkha’ mi sgrib pa |

nam mkha’ ni sgrib pa med pa’i raṅ bźin te gaṅ nagzugs kyi go yod pa’o |

| so sor brtags pas ’gog pa gaṅ bral ba’o |

| gaṅ zag pa daṅ bcas pa’i chos rnams daṅ bral gaṅ de ni so sor brtags pas ’gog pa’o || sdug
bsṅal la sogs pa ’phags pa’i bden pa rnams la so sor rtog pa ni so sor brtags pa ste śes
rab kyi bye brag go | | des thob par bya ba’i ’gog pa ni so sor brtags pas ’gog pa’o || bar
gyi tshig mi mṅon par bya ba ste | dper na ba laṅ dag daṅ ldan pa’i śiṅ rta la ba laṅ gi
śiṅ rta źes bya ba lta bu’o |

| ci zag pa daṅ bcas pa’i chos thams cad kyi so sor brtags pas ’gog pa gcig kho na’am źe na
|smras pa | ma yin no || ’o na ji lta bu źe na |

so so so so yin |

ldan pa’i rdzas rnams ji sñed pa bral ba’i rdzas rnams kyaṅde sñed do || de lta ma yin na sdug
bsṅal mthoṅ bas spaṅ bar bya ba’i ñon moṅs pa’i ’gog pa mṅon sum du byas pas ñon moṅs pa
thams cad ’gog pa mṅon sum du byed par thal bar ’gyur ro || de lta ma yin na lhag ma’i gñen
po bsgom pa don med par ’gyur ro || ’o na ’gog pa ni ’dra ba ma yin no źes bśad pa ’di’i
don ji lta bu yin źe na |tshig de’i don ni ’di ’dra ba’i rgyu gaṅ yaṅ ma yin la | ’di yaṅ
gaṅ gi ’dra ba’i rgyu yaṅ ma yin no źes bya’o | | ’di la ’dra ba gaṅ yaṅ med do źes bya
ba ni ma yin no || so sor brtags pas ’gog pa bśad zin to |

| skye la gtan du bgegs byed pa | ’gog gźan so sor brtags min pas |

| chos ma ’oṅs pa rnams skye ba la gtan du bgegs su gyur pa bral ba las gźan pa’i ’gog pa gaṅ
yin pa de ni so sor brtags pa ma yin pas ’gog pa ste |’di so sor brtags pas ’thob pa ni
ma yin no || ’o na ci źe na |rkyen ma tshaṅ ba las thob ste |dper na mig daṅ yid gzugs gcig
la yeṅs pa’i gzugs gźan pa rnams daṅ sgra daṅ dri daṅ ro daṅ reg bya gaṅ yin pa dag ni ’das
par ’gyur la | de dag la dmigs pa’i rnam par śes pa’i tshogs lṅa po dag ni yaṅ skye bar
yaṅ mi nus te |de dag ’das pa’i yul la dmigs pa’i mthu med pa’i phyir ro || de’i phyir de
dag gi so sor brtags pa ma yin pas ’gog pa de ni rkyen mtshaṅ bas ’thob bo |

| ’dir mu bźir ’gyur te |gaṅ dag gis so sor brtags pas ’gog pha kho na ’thob pa’i chos de dag
kyaṅ yod de | | ’di lta ste | zag pa daṅ bcas pa ’das pa daṅ da ltar byuṅ ba daṅ ’byuṅ ba’i
chos can rnams kyi lta bu’o || gaṅ dag gis so sor brtags pa ma yin pas ’gog pa kho na
’thob pa yaṅ yod de | ’di lta ste | zag pa med pa’i ’dus byas mi skye ba’i chos can rnams
kyi lta bu’o || gaṅ dag gis gñi ga ’thob pa yaṅ yod de | ’di lta ste | zag pa daṅ bcas pa
mi skye ba’i chos can rnams kyi lta bu’o || gaṅ dag gis gñi ga mi ’thob pa yaṅ yod de | ’di
lta ste | zag pa med pa ’das pa daṅ da ltar byuṅ ba daṅ ’byuṅ ba’i chos can rnams kyi lta
bu’o || ’dus ma byas rnam pa gsum bśad zin to |

