| mig gi dbaṅ po gaṅ źe na | mig gi rnam par śes pa’i rten gzugs daṅ ba’o źes rgyas par ’byuṅ
ba’i gźuṅ daṅ yaṅ mthun par ’gyur ro || dbaṅ po lṅa dag bśad zin to || don lṅa bśad par
bya ste |

de la re źig | gzugs rnam gñis daṅ |

kha dog daṅ | dbyibs so || de la kha dog ni rnam pa bźi ste | sṅon po la sogs pa’o || gźan dag
ni de’i bye brag go || dbyibs ni rnam pa brgyad de | riṅ po la sogs pa nas phya le ba ma
yin pa la thug pa’o |

| yaṅ gzugs kyi skye mched de ñid |

rnam pa ñi śu źes bya ste |

’di lta ste | sṅon po daṅ | ser po daṅ | dkar po daṅ | dmar po daṅ | riṅ po daṅ | thuṅ ṅu daṅ
| lham pa daṅ | zlum po daṅ | mthon po daṅ | dma’ ba daṅ | phya le ba daṅ | phya le ba ma
yin pa daṅ | sprin daṅ | du ba daṅ | rṅul daṅ | khug rna daṅ | grib ma daṅ | ñi ma daṅ |
snaṅ ba daṅ | mun pa’o || kha cig ni nam mkha’ la kha dog gcig daṅ rnam pa ñi śu rtsa gcig
tu ’don to || de la phya le ba ni dbyibs mñam pa’o || phya le ba ma yin pa ni dbyibs mi
mñam pa’o || khug rna ni lho bur ro || ñi ma ni ñi ma’i ’od do || snaṅ ba ni zla ba daṅ skar
ma daṅ me daṅ sman daṅ nor bu rnams kyi ’od dag go || grib ma ni gaṅ na gzugs rnams snaṅ
ba’o || de las bzlog pa ni mun pa’o || lhag ma ni brda phrad par sla bas rnam par ma phye
ba’o || gzugs kyi skye mched kha dog tu yod la dbyibs su med pa yang yod de |sṅon po daṅ
| ser po daṅ | dmar po daṅ | dkar po daṅ | grib ma daṅ | ñi ma daṅ | mnaṅ ba daṅ | mun pa
źes bya’o || dbyibs su yod la kha dog du med pa yang yod de |riṅ po la sogs pa’i phyogs lus
kyi rnam par rig byed kyi ngo bo nyid do || gñi gar yod pa yaṅ yod de |gzugs kyi skye mched
lhag ma’o || gźan dag na re | sṅon po la sogs pa daṅ riṅ po la sogs par yoṅs su chad
par snaṅ bas na ñi ma daṅ | snaṅ ba kho na kha dog tu yod do źes zer ro || ji ltar na rdzas
gcig la gñi gar yod ce na |de la gñi ga mṅon pa’i phyir te |yod pa ‘di ni śes pa’i don yin
gyi yod pa’i don ni ma yin no || ‘o na ni lus kyi rnam par rig byed la’aṅ thal bar ‘gyur
ro || gzugs gyi skye mched bśad zin to |

| sgra ni rnam pa brgyad yod de |

| zin pa daṅ ma zin pa’i ’byuṅ ba chen po’i rgyu las byuṅ ba sems can daṅ | sems can ma yin
par ston pa ste rnam pa bźi’o || de yaṅ yid du ’oṅ ba daṅ yid du mi ’oṅ ba’i bye brag gis
rnam pa brgyad du ’gyur ro || de la zin pa’i ’byuṅ ba chen po’i rgyu las byuṅ ba ni ’di lta
ste | lag pa daṅ ṅag gi sgra lta bu’o || ma zin pa’i ’byuṅ ba chen po’i rgyu las byuṅ ba
ni ’di lta ste | rluṅ daṅ | nags tshal daṅ | chu’i sgra lta bu’o || sems can du ston pa ni
ṅag gi rnam par rig byed kyi sgra’o || gźan ni sems can du ston pa ma yin pa’o || gźan dag
na re zin pa daṅ | ma zin pa’i ’byuṅ ba chen po’i rgyu las byuṅ ba’i sgra yaṅ yod de |dper
na lag pa daṅ rdza rṅa phrad pa las skyes pa lta bu’o źes zer te |de ni ’di ltar kha dog
gi rdul phra rab gcig las byuṅ ba bźi tshan gñis rgyur byas par mi ’dod pa de bźin du mi
’dod par bya’o || sgra bśad zin to |

| ro ni rnam pa drug |

| mṅar ba daṅ | skyur ba daṅ | lan tshwa daṅ | tsha ba daṅ | kha ba daṅ | bska ba’i bye brag
gis so |

| dri rnam bźi |

| dri źim pa daṅ | dri ṅa ba rnam pa gñis | dri mñam pa daṅ | mi mñam pa’i phyir ro || bstan
bcos las ni dri źim pa daṅ | dri ṅa ba daṅ | dri mñam pa’o źes rnam pa gsum ’byuṅ ṅo |

| reg bya bcu gcig bdag ñid do |

| reg bya rdzas kyi raṅ bźin ni bcu gcig ste |’byuṅ ba chen po bźi dag daṅ | ’jam pa ñid daṅ
| rtsub pa ñid daṅ | lci ba ñid daṅ | yaṅ ba ñid daṅ | graṅ ba daṅ | bkres pa daṅ | skom
pa’o || de la ’byuṅ ba rnams ni ’og nas bśad par bya’o || ’jam pa ñid ni mñen pa’o || rtsub
pa ñid ni rud rud pa’o || lci ba ñid ni gaṅ gis na dṅos po rnams ’jal bar byed pa’o || bzlog
pa ni yaṅ ba ñid do || graṅ ba ni dro bar ’dod par byed pa’o || bkres pa ni zad ’dod
par byed pa’o | | skom pa ni skom ’dod par byed pa’o || rgyu la ’bras bu brtags pa’i phyir
te dper na |

saṅs rgyas rnams na ’byuṅ ba bde | | chos bstan pa yaṅ bde pa’o || dge ’dun mthun pa bde ba
yin | | mthun pa rnams kyi dka’ thub bde | | źes bya ba bźin no |

| de la gzugs kyi khams na ni bkres pa daṅ skom pa med do || lhag ma ni yod do || gal te de
ni gos re re nas mi ’jal yaṅ bsags pa dag ni ’jal lo || gnod par byed pa’i graṅ ba med kyi
phan par byed pa ni yod do lo |

| gaṅ ’di gzugs rnam pa maṅ po bśad pa de la res ’ga’ ni rdzas gcig gis mig gi rnam par śes
pa skyed de | gaṅ gi tshe de’i rnam pa bye brag tu gcod par ’gyur ba na’o || res ‘ga’ ni maṅ
pos te | gaṅ gi tshe bye brag tu mi gcod pa na stedper na thag riṅ po nas dmag bśams pa
’am | nor bu’i tshogs kyi kha dog daṅ dbyibs du ma la lta ba lta bu’o || rna ba la sogs pa’i
rnam par śes pa yaṅ de bźin du rig par bya’o || lus kyi rnam par śes pa ni kha cig na
re śin tu maṅ na ’byuṅ ba chen po bźi dag daṅ | ’jam pa ñid la sogs pa gcig daṅ reg bya lṅas
skyed do źes zer ro || gźan dag na re bcu gcig po thams cad kyis kyaṅ skyed do źes zer
ro || de lta na spyi la dmigs pa’i phyir rnam par śes pa’i tshogs lṅa po dag spyi’i yul can
du ’gyur gyi | raṅ gi mtshan ñid kyi yul can ma yin pa ma yin nam źe na |’di dag ni skye
mched kyi raṅ gi mtshan ñid kyi yul can du ’dod kyi | rdzas kyi raṅ gi mtshan ñid kyi ni
ma yin pas ñes pa med do |

| ’di dpyad par bya ste |lus daṅ lce’i dbaṅ po gñis cig car du yul daṅ phrad na rnam par śes
pa gaṅ sṅar skye źe na |gaṅ gi yul śas che ba’o || yul mñam pa daṅ phrad na ni lce’i rnam
par śes pa sṅar skye ste |(31b1)| za bar ’dod pas rgyud gtad pa’i phyir ro || dbaṅ po lṅa
daṅ | don lṅa daṅ | de dag la ji ltar ’dzin pa yaṅ bśad zin to |

